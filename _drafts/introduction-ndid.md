---
title: ระบบพิสูจน์และยืนยันตัวตนดิจิทัลของประเทศไทย
tags:
  - NDID
  - Government
  - Identity
date: 2018-10-03 19:45:00 +0700
---

ประมาณปลายๆปีนี้ประเทศไทยจะมีระบบการพิสูจน์และยืนยันตัวตนทางดิจิทัลออกมาให้เราๆท่านๆใช้กัน
(กำหนดการที่ผมได้ยินมา ซึ่งน่าจะยังไม่ยืนยันและยังไม่เป็นทางการ)

ซึ่งโปรเจคนี้มีตัวย่อที่ทีมทำงานเรียกกันเองว่า NDID

[เว็บหลักอย่างเป็นทางการ][official] หรือ 
[เฟสบุ๊คเพจของโครงการ][official_facebook]

ผมเองอาจจะอธิบายได้ไม่ดีเท่าไหร่นัก เลยอยากแนะนำให้ดูวีดีโอที่พูดในงาน TEDx ที่เชียงใหม่ (~15 นาที) โดย ดร.ภูมิ ภูมิรัตน
ซึ่งเป็นหนึ่งในคณะออกแบบทางเทคนิคของระบบนี้

<iframe width="560" height="315" src="https://www.youtube.com/embed/E8HHNRRlsoo" frameborder="0" allow="autoplay; encrypted-media" allowfullscreen></iframe>

ภาพรวมของระบบ
----

ระบบนี้มีเป้าหมายเพื่อนำตัวตนของของประชาชนขึ้นระบบดิจิทัล
ซึ่งข้อดีก็คือการที่เราจะสามารถได้รับการแจ้งเตือนแบบ real time เมื่อมีการนำ "ตัวตน" ของเราไปทำธุรกรรม

และเพื่อขอความยินยอม (consent) หรือเพื่อให้เราปฏิเสธธุรกรรมทันทีหากธุรกรรมที่แจ้งเตือนนั้นเราไม่ได้เป็นคนขอทำ

(ซึ่งหนึ่งในกรณีตัวอย่างที่รู้จักกันก็คือ[เคสคุณณิชา][nicha]
ที่กว่าจะรู้ตัวว่ามีการทำธุรกรรมเรื่องก็บานปลายไปมากแล้ว)

ผู้เกี่ยวข้องที่ต้องเชื่อมต่อกับระบบนี้ แบ่งเป็นสามกลุ่มคือ 

- RP (Relying Party)
  - องค์กรที่บุคคลต้องการทำธุรกรรมด้วย

- IdP (Identity Provider)
  - องค์กรที่ทำหน้าที่พิสูจน์และยืนยันตัวตนให้กับบุคคลที่กำลังจะทำธุรกรรมกับ RP
  - รวมถึงการขอ consent หรือปฏิเสธการทำธุกรรมจากบุคคลนั้นๆ

- AS (Authorative source)
  - องค์กรที่ทำหน้าเก็บรักษาข้อมูลของบุคคล และจะส่งมอบข้อมูลให้ RP หากบุคคลยินยอม

ซึ่งองค์กรหนึ่งๆสามารถสวมบทบาทมากกว่า 1 บทบาทได้
เช่น ธนาคารหนึ่งๆอาจจะเป็นบทบาททั้งสามบทบาทเลย 

ตัวอย่างการใช้งาน
----

ผมต้องการเปิดบัญชีกับธนาคาร x ที่ไม่เคยมีบัญชีมาก่อน แต่ผมมีบัญชีกับธนาคาร y

ซึ่งตอนที่ผมเปิดบัญชีกับธนาคาร y นั้น ทางธนาคาร y ได้ทำการพิสูจน์และยืนยันตัวตนของผมเรียบร้อยแล้ว

เมื่อผมขอเปิดบัญชีกับธนาคาร x 
เพื่อความสะดวกธนาคาร x สามารถข้ามขั้นตอนการพิสูจน์และยืนยันตัวตนของผมที่ซ้ำซ้อนได้
ด้วยการขอคำยืนยันจากธนาคาร y

ซึ่งธนาคาร y จะสามารถให้คำยืนยันได้ก็ต่อเมื่อ "ได้รับความยินยอมจากผม"
ซึ่งอาจจะมาในรูปแบบของการให้ผมล็อกอินเข้าแอพลิเคชั่นของธนาคาร y ไปกดยืนยัน
(หรือจะโทรหาก็ได้ อันนี้แล้วแต่ธนาคารจะเลือกใช้)

จากกรณีนี้ ธนาคาร x คือ RP ธนาคาร y คือ IdP

และถ้าหากธนาคาร x ต้องการข้อมูลของผมเพิ่มเติมนอกเหนือจากการยืนยันตัวตน
ก็สามารถระบุไปในคำขอ consent ได้

ตัวอย่างเช่นธนาคาร x ต้องการ bank statement จากธนาคาร y
ซึ่งคำขอนี้จะถูกระบุมาอย่างชัดเจนให้ผมอ่านก่อนที่จะเลือก consent หรือ reject

ซึ่งกรณีนี้แปลว่าธนาคาร y รับบทบาท AS ไปในตัว

เท่าที่ผมทราบมา(ยังไม่ยืนยัน) การใช้งานที่ระบบนี้(และกฎหมาย)รองรับ
ช่วงแรกๆจะเป็นการขอยืนยันตัวตนเพื่อเปิดบัญชีธนาคาร

หลังจากนั้นจะเป็นการยืนยันตัวตนและขอข้อมูลทางการเงิน(เครดิตบูโร)เพื่อขอสินเชื่อบุคคล

หลังจากนั้นจะพยายามขยายการใช้งานให้แพร่หลายทั่วประเทศซึ่งจะไม่จำกัดแค่ธุรกิจการเงิน
โดยระบบนี้จะเป็นเหมือนโครงสร้างพื้นฐานให้ธุรกิจต่างๆมาต่อยอดบนระบบนี้ได้

แน่นอนว่าการติดต่อกับภาครัฐก็เป็นหนึ่งในเป้าหมาย

สิ่งที่คนทั่วไปเห็น
----

ตัวอย่างการใช้งานด้านบน เมื่อมองจากมุมมองผู้ใช้อาจจะเป็นประมาณนี้

- ผู้ใช้เข้าเว็บไซต์ธนาคาร x เพื่อขอเปิดบัญชีออนไลน์ โดยระบุเลขบัตรประชาชน
- ผู้ใช้เลือกการยืนยันตัวตนผ่านระบบ NDID แทนการยื่นเอกสารแบบเก่า
- ผู้ใช้เลือกธนาคาร y เป็น IdP
  - ธนาคาร y ส่งคำขอไปหาลูกค้าของตนที่มีเลขบัตรประชาชนดังกล่าว
- ผู้ใช้เปิดแอพลิเคชั่นของธนาคาร y เพื่อกดยินยอมให้ธนาคาร y ยืนยันตัวตน
  - ธนาคาร y อาจจะเลือกยืนยันตัวตนโดยให้กด PIN หรือแสกนใบหน้า/ลายนิ้วมือ
- ธนาคาร x ได้รับคำยืนยันว่าผู้ใช้คือบุคคลนั้นจริง จึงดำเนินการเปิดบัญชีได้

บทบาทเพิ่มเติม
----

นอกเหนือจาก RP, IdP, AS แล้ว ความจริงในระบบนี้ยังมีบทบาท proxy ด้วย
ซึ่งผู้ใช้งานทั่วไปอาจจะมองไม่เห็นบทบาทนี้

บทบาทนี้เกิดขึ้นเพื่อให้ผู้เกี่ยวข้องที่ไม่มีทรัพยากรมากพอจะทำการต่อเชื่อมกับ NDID โดยตรง
สามารถเชื่อมต่อระบบได้อย่างง่ายขึ้นโดยทำการต่อเชื่อมกับ proxy แทน

หนึ่งใน proxy เท่าที่ผมทราบคือ SET (ตลาดหลักทรัพย์แห่งประเทศไทย) 
ซึ่งกำลังเตรียมความพร้อมเป็น proxy ให้ บลจ.ต่างๆ

หมายเหตุ
----

ระบบนี้มีการประชุมเพื่อออกแบบระบบในเชิงเทคนิคจากการร่วมมือของ
- ฝ่ายไอทีจากธนาคารใหญ่ๆทั่วประเทศ
- บริษัท NCB (เครดิตบูโร) 
- ตัวแทนหน่วยงานรัฐบาลต่างๆ
- ผู้ทรงคุณวุฒิอีกจำนวนหนึ่ง

(อ้างอิงจากผู้เข้าร่วมประชุมเท่าที่ผมจำได้ ตกหน่วยงานไหนไปขออภัยด้วยครับ)

ซึ่งผู้ก่อตั้งบริษัทที่ผมทำงานอยู่เข้ามามีส่วนรวมในระบบนี้ผ่านที่ปรึกษากระทรวงการคลัง
ผมและเพื่อนร่วมงานเลยมีโอกาสได้เข้าไปช่วยทำงานด้วย

ผู้รับผิดชอบจัดทำระบบนี้อย่างเป็นคือบริษัท National Digital ID จำกัด

โดยได้ยินว่ามีคณะกรรมการบริหารประกอบด้วยผู้บริหารจากธนาคารใหญ่ๆประมาณยี่สิบคน
(น่าจะมีท่านอื่นๆอีก แต่ผมอยู่ฝ่ายเทคนิคเลยไม่รู้มากนัก)

โดยที่ระบบนี้จะทำเป็นโครงการ opensource ([ดูซอร์สโค้ดโครงการได้ที่นี่][repo])
ซึ่งผมวางแผนจะเขียนบล็อกอธิบายสถาปัตยกรรมระบบเชิงเทคนิคในบล็อกถัดๆไป

[official]: //www.digitalid.or.th/
[official_facebook]: //www.facebook.com/NationalDigitalID
[repo]: //github.com/ndidplatform
[nicha]: //www.posttoday.com/social/general/535367