---
title: ระบบพิสูจน์และยืนยันตัวตนดิจิทัลของประเทศไทย
tags:
  - NDID
  - Government
  - Identity
date: 2018-10-03 19:45:00 +0700
---

ประมาณปลายๆปีนี้ประเทศไทยจะมีระบบการพิสูจน์และยืนยันตัวตนทางดิจิทัลออกมาให้เราๆท่านๆใช้กัน
(กำหนดการที่ผมได้ยินมา ซึ่งน่าจะยังไม่ยืนยันและยังไม่เป็นทางการ)

ซึ่งโปรเจคนี้มีตัวย่อที่ทีมทำงานเรียกกันเองว่า NDID [ดูเว็บหลักอย่างเป็นทางการที่นี่][official]

ผมเองอาจจะอธิบายได้ไม่ดีเท่าไหร่นัก เลยอยากแนะนำให้ดูวีดีโอที่พูดในงาน TEDx ที่เชียงใหม่ (~15 นาที) โดย ดร.ภูมิ ภูมิรัตน
ซึ่งเป็นหนึ่งในคณะออกแบบทางเทคนิคของระบบนี้

<iframe width="560" height="315" src="https://www.youtube.com/embed/E8HHNRRlsoo" frameborder="0" allow="autoplay; encrypted-media" allowfullscreen></iframe>

ภาพรวมของระบบ
----

ระบบนี้มีเป้าหมายเพื่อนำตัวตนของของประชาชนขึ้นระบบดิจิทัล ซึ่งข้อดีก็คือการที่เราจะสามารถได้รับการแจ้งเตือนแบบ real time เมื่อมีการนำ"ตัวตน"ของเราไปทำธุรกรรม

และเพื่อขอความยินยอม (consent) หรือเพื่อให้เราปฏิเสธธุรกรรมทันทีหากธุรกรรมที่แจ้งเตือนนั้นเราไม่ได้เป็นคนขอทำ
(ซึ่งหนึ่งในกรณีตัวอย่างที่รู้จักกันก็คือ[เคสคุณณิชา][nicha] ที่กว่าจะรู้ตัวว่ามีการทำธุรกรรม เรื่องก็บานปลายไปมากแล้ว)

ผู้เกี่ยวข้องที่ต้องเชื่อมต่อกับระบบนี้ เราแบ่งเป็นสามกลุ่มคือ 

- RP (Relying Party)
  - องค์กรที่บุคคลต้องการทำธุรกรรมด้วย
- IdP (Identity Provider)
  - องค์กรที่ทำหน้าที่พิสูจน์และยืนยันตัวตนให้กับบุคคลที่กำลังจะทำธุรกรรมกับ RP
  - รวมถึงการขอ consent หรือปฏิเสธการทำธุกรรมจากบุคคลนั้นๆ
- AS (Authorative source)
  - องค์กรที่ทำหน้าเก็บรักษาข้อมูลของบุคคล และจะส่งมอบข้อมูลให้ RP หากบุคคลยินยอม

ซึ่งองค์กรหนึ่งๆอาจจะมีบทบาทมากกว่า 1 บทบาทได้ขึ้นอยู่กับสถานการณ์
เช่น ธนาคารหนึ่งๆอาจจะมีบทบาททั้งสามบทบาทเลย 

ในกรณีที่ผมต้องการเปิดบัญชีกับธนาคาร x ที่ผมไม่เคยมีบัญชีมาก่อน แต่ผมมีบัญชีกับธนาคาร y
ซึ่งตอนที่ผมเปิดบัญชีกับธนาคาร y นั้น ทางธนาคารได้ทำการพิสูจน์และยืนยันตัวตนให้ผมเรียบร้อยแล้ว

เมื่อผมขอเปิดบัญชีกับธนาคาร x เพื่อความสะดวก
ธนาคาร x สามารถข้ามขั้นตอนการพิสูจน์และยืนยันตัวตนที่ซ้ำซ้อนได้ด้วยการขอคำยืนยันจากธนาคาร y

ซึ่งธนาคาร y จะสามารถให้คำยืนยันได้ "โดยต้องได้รับความยินยอมจากผม"
ซึ่งอาจจะมาในรูปแบบของการให้ผมล็อกอินเข้าแอพลิเคชั่นของธนาคาร y ไปกดยืนยัน
(หรือจะโทรหาก็ได้ อันนี้แล้วแต่ธนาคารจะเลือกใช้)

จากกรณีนี้ ธนาคาร x คือ RP ธนาคาร y คือ IdP

และถ้าหากธนาคาร x ต้องการข้อมูลของผมเพิ่มเติมนอกเหนือจากการยืนยันตัวตน
ก็สามารถระบุไปในคำขอ consent ได้ ตัวอย่างเช่น bank statement จากธนาคาร y 
ซึ่งจะทำให้ธนาคาร y รับบทบาท AS ไปในตัว

เท่าที่ผมทราบมา(ไม่ยืนยัน) การใช้งานที่ระบบ(และกฎหมาย)รองรับ
ช่วงแรกๆจะเป็นการขอยืนยันตัวตนเพื่อเปิดบัญชีธนาคาร
หลังจากนั้นจะเป็นการยืนยันตัวตน/ขอข้อมูลทางการเงินเพื่อขอสินเชื่อบุคคล โดยข้อมูลทางการเงินที่ว่าคือข้อมูลเครดิตบูโร

หลังจากนั้นจะพยายามขยายการใช้งานให้แพร่หลายทั่วประเทศ ซึ่งจะไม่จำกัดแค่ธุรกิจการเงิน
โดยระบบนี้จะเป็นเหมือนโครงสร้างพื้นฐานให้ธุรกิจต่างๆมาต่อยอดบนระบบนี้ได้

บทบาทเพิ่มเติม
----

นอกเหนือจาก RP, IdP, AS แล้ว ความจริงในระบบนี้ยังมีบทบาท proxy ด้วยซึ่งผู้ใช้งานทั่วไปอาจจะมองไม่เห็น
แต่บทบาทนี้เกิดขึ้นเพื่อให้ผู้เล่นที่ไม่มีทรัพยากรมากพอจะทำการต่อเชื่อมกับ NDID
สามารถเชื่อมต่อระบบได้อย่างง่ายขึ้นโดยทำการต่อเชื่อมกับ proxy แทน

หนึ่งใน proxy เท่าที่ผมทราบคือ SET (ตลาดหลักทรัพย์แห่งประเทศไทย) ซึ่งกำลังเตรียมความพร้อมเป็น proxy ให้ บลจ.ต่างๆ

หมายเหตุ
----

ระบบนี้ได้รับการออกแบบทางเทคนิคจากการร่วมมือของฝ่ายไอทีจากธนาคารใหญ่ๆทั่วประเทศและบริษัท NCB (เครดิตบูโร) และคนสายไอทีอื่นๆ หนึ่งในนั้นคือผู้ก่อตั้งบริษัทที่ผมทำงานอยู่ ผมและเพื่อนร่วมงานเลยมีโอกาสได้เข้าไปช่วยทำงานด้วย

ผู้รับผิดชอบสร้างระบบนี้คือบริษัทที่จัดตั้งเพื่อการนี้โดยเฉพาะ (บริษัท National Digital ID จำกัด) โดยคณะกรรมการบริหารเท่าที่ผมทราบประกอบด้วยผู้บริหารจากธนาคารใหญ่ๆประมาณเกือบยี่สิบคน
โดยที่ระบบนี้จะทำเป็นโครงการ opensource ([ดูซอร์สโค้ดโครงการได้ที่นี่][repo])ซึ่งผมวางแผนจะเขียนบล็อกอธิบายระบบเชิงเทคนิคในบล็อกถัดๆไป

[official]: //www.digitalid.or.th/
[repo]: //github.com/ndidplatform
[nicha]: //www.posttoday.com/social/general/535367