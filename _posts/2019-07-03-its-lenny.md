---
title: หวัดดีครับ ผมเลนนี่
tags:
  - Telemarketer
  - Scammer
  - Phone
  - VoIP
date: 2019-07-03 20:00:00 +0700
---

ขอบันทึกเรื่องขำๆที่ได้เจอมาจาก reddit นั่นคือ subreddit ที่ชื่อ [itslenny][lenny-sub] 

ซึ่ง subreddit ดังกล่าวเป็นที่รวบรวมบทสนทนาของ "เลนนี่" กับคนหลายๆคน
ซึ่งส่วนใหญ่จะเป็น telemarketer (พนักงานเสนอสินค้าทางโทรศัพท์) หรือ scammer (พวกหลอกลวงทางโทรศัพท์)

## เลนนี่คือใคร

เลนนี่คือชายสูงอายุชาวออสเตรเลีย ที่มีอาการหลงๆลืมๆและมีปัญหาทางการได้ยิน
รวมถึงมีนิสัยคล้ายๆผู้สูงอายุทั่วๆไปที่ชอบพูดถึงลูกหลานตัวเองให้คนอื่นฟัง

แต่เลนนี่ไม่ใช่คน! เลนนี่คือระบบ recording (เสียงที่บันทึกไว้) ที่ถูกสร้างโดยสมาชิก reddit ชื่อ Mango123456

ซึ่งเลนนี่ถูกออกแบบมาเพื่อคนที่ถูกพวกขายของทางโทรศัพท์หรือพวกต้มตุ๋นรบกวน และต้องการจะเอาคืน

หลักการทำงานของเลนนี่มีง่ายๆ คือ เริ่มจากการทักทายแนะนำตัว และเงียบรอให้อีกฝ่ายพูดให้จบ เมื่ออีกฝ่ายเงียบจึงเล่นเสียงบันทึกอันถัดไป และเงียบรออีก และเล่นอันถัดไป เป็นเช่นนี้ไปเรื่อยๆ

จนเมื่อครบทุกเสียงก็จะวนกลับไปเริ่มจากเสียงแรกๆอีกครั้ง (โดยไม่มีการแนะนำตัวแล้ว)
แถมผู้สร้างยังมีการเนียนให้เลนนี่พูดแทรกเหมือนไม่ได้ยินเป็นระยะๆด้วย

## เลนนี่พูดอะไรบ้าง

เลนนี่ถูกออกแบบให้พูดในสิ่งที่ไม่เจาะจงและเข้ากันได้กับแทบจะทุกหัวข้อ รวมถึงสำเนียงและน้ำเสียงที่เลียนแบบคนสูงอายุนั้นก็ทำให้การแกล้งขอให้อีกฝ่ายพูดซ้ำไม่น่าสงสัย

สิ่งที่เลนนี่พูดพอจะถอดเทปและแปลตามภาษาของผมได้ดังนี้

*หวัดดี นี่เลนนี่พูด*

*อะไรนะ? ไม่ค่อยได้ยินเลย*

*ครับ ครับ ครับ*

*อ๋อ! ครับ! ครับ! ดีเลย ดีๆ*

*เอ้อ ประมาณสัปดาห์ก่อนก็มีคนโทรมานะ เรื่องนี้แหละ ใช่คุณรึเปล่า*

*เอ่อ ขอโทษนะครับ คุณชื่ออะไรนะ ขออีกที*

*เอ้อ เรื่องที่โทรมานี่ หลานสาวผมลอริซาเพิ่งพูดถึงเรื่องนี้เมื่อสัปดาห์ที่แล้วเลย เค้าเป็นคนฉลาดนะผมยอมรับ เพราะเป็นคนแรกเลยในบ้านที่ได้เรียนมหาวิทยาลัย แถมจบด้วยเกียรตินิยมด้วยนะ เธอมีพูดๆเรื่องนี้อยู่ เอ้อ แล้วคุณจะว่าไงต่อนะ*

*เอ่อ ขอโทษนะครับ เริ่มฟังไม่ทันแล้ว ขอใหม่อีกทีนะ*

*(ขัด) ห๊ะ ว่าไงนะ?* (เมื่อเริ่มวนรอบใหม่จะเริ่มจากตรงนี้)

*(ขัด) พูดอีกทีได้มั้ย*

*ครับ ครับ ครับ*

*โทษนะ คุณว่าคุณโทรมาจากบริษัทอะไรนะ*

*เอ้อ คืองี้นะ คราวที่แล้วที่มีคนโทรหาผมอะ ผมโดนว่านิดหน่อย คือผมเผลอพูดหรือทำอะไรที่ไม่ควรน่ะ หลานคนโตเลยไม่ยอมพูดกับผมไปอาทิตย์นึงเลย คนในครอบครัวก็เตือนๆว่าให้ระวังเวลาพูดกับคนอื่นทางโทรศัพท์*

*แต่ก็นะ คุณดูเป็นคนตรงๆดี คงไม่... ฮัลโหล? ฮัลโหล? ยังอยู่มั้ย?*

*เอ้อๆ โทษที ผมไม่ค่อยชินกับโทรศัพท์นี่เท่าไหร่ แล้วก็มีปัญหาเรื่องการได้ยินด้วย โทษที เมื่อกี้ว่าไงนะ*

*เอ้อ คุณก็รู้อะนะ สภาพเศรษฐกิจแบบนี้ จะใช้จ่ายเหมือนเดิมก็คงไม่ได้อะ*

*เออ ฟังดูดีนะ คุณดูใจเย็นกับคนแก่ดีจัง เรื่องนี้ก็น่าสนใจดี หลานผมลอริซาก็เคยพูดถึง ผมว่าผมเล่าไปแล้วใช่มั้ยนะ? เออ เธอบอกให้ผมลองดู*

พอถึงตรงนี้จะมีเสียงเป็ดดังขึ้นเรื่อยๆมาจากฝั่งของเลนนี่ และเลนนี่จะบอกอีกฝั่งให้ถือสายรอแปปนึง แล้วทำทีท่าไปจัดการกับเสียงเป็ดประมาณ 10 วินาที ก่อนจะกลับมาใหม่
(ซึ่งตรงนี้ผู้สร้างบอกว่าตอนแรกจะใช้เสียงช้าง แต่ดูเป็นไปได้ยากเกินไป เอาเป็ดละกัน
ดูแปลกๆดี แต่ก็ไม่ใช่ว่าเป็นไปไม่ได้)

*ขอโทษทีครับ เอ้อ เมื่อกี้ถึงไหนแล้วนะ*

หลังจากนี้จะกลับไปวนใหม่ เป็นแบบนี้ไปเรื่อยๆจนกว่าอีกฝั่งจะวางสาย

## ผลงานของเลนนี่

เวลาที่เลนนี่ใช้สำหรับรอบแรกอยู่ที่ 5-8 นาที หลังจากนั้นจะรอบละประมาณ 2-3 นาที

ผลงานของเลนนี่สามารถลองฟังได้จากทั้ง [subreddit][lenny-sub] และ [youtube][youtube-channel]
โดยสถิติปัจจุบันมีคนเคยคุยกับเลนนี่ยาวถึง 59 นาที!! [ซึ่งฟังได้ที่นี่][longest-call]

ส่วนอันที่ผมคิดว่าฟังไม่ยากนัก (คุณภาพเสียงของหลายๆไฟล์มันไม่ค่อยจะดี) และเป็นอันที่ใช้ฟังเพื่อถอดเทป 
คือ[อันนี้][example-call] (ความยาว 10 นาที)

ไฟล์นี้เป็นอันที่เลนนี่คุยกับ scammer ที่โทรมาหลอกว่าอินเตอร์เน็ตมีปัญหาให้เปิดคอมแล้วทำตามที่ทางนั้นบอก
โดยช่วงท้ายๆทาง scammer เริ่มโมโหและขึ้นเสียงใส่รวมถึงด่าเลนนี่ว่าพูดมาก
(และมีตะคอก Shut up, you f**cking idiot ด้วย)

*โถ เลนนี่ผู้น่าสงสาร*

จนเสียงเป็ดขึ้นรอบสอง scammer ถึงจะถอดใจแล้ววางสาย

[lenny-sub]: //www.reddit.com/r/itslenny/top/?t=all
[example-call]: //www.reddit.com/r/itslenny/comments/9kfjiz/are_you_turning_on_your_computer_or_not_swearing/
[youtube-channel]: //www.youtube.com/playlist?list=PLduL71_GKzHHk4hLga0nOGWrXlhl-i_3g
[longest-call]: https://www.youtube.com/watch?v=Y6hx623b1dw&list=PLduL71_GKzHHk4hLga0nOGWrXlhl-i_3g&index=14&t=0s