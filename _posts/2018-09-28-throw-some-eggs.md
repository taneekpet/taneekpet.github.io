---
title: โยนไข่อย่างไรให้ใช้จำนวนครั้งน้อยที่สุด
tags:
  - Algorithm
  - Ted-ed
  - Riddle
---

หนึ่งในปัญหาแรกๆที่ผมได้เรียนจากวิชาอัลกอริทึมสมัยปริญญาตรีคือปัญหาการโยนไข่จากตึก
(เวอร์ชั่นที่ผมเรียนเป็นโยนแจกันจากบันได ในหนังสือ Algorithm Design อง Jon Kleinberg and Éva Tardos)

โดย Ted-ed เคยเอาไปทำเป็น video riddle ดังนี้

<iframe width="853" height="480" src="https://www.youtube.com/watch?v=NGtt7GJ1uiM" frameborder="0" allowfullscreen></iframe>

ปัญหาคือมีตึก `N` ชั้น กับไข่ที่เหมือนกันทุกประการ `K` ใบ เราอยากรู้ว่าไข่พวกนี้ทนการตกจากความสูงได้สูงสุดกี่ชั้น
โดยวิธีการคือเราจะขึ้นไปบนตึกแล้วทดลองโยนไข่ลงมาที่ชั้นต่างๆ ดูว่าไข่แตกหรือไม่
ถ้าไข่ไม่แตกเราสามารถเอาไข่ใบเดิมไปโยนใหม่ได้ หากตั้งเงื่อนไขวเพิ่มเติมว่าเราอยากขึ้นตึกด้วยจำนวนครั้งให้น้อยที่สุด
เราควรวางกลยุทธ์การโยนไข่อย่างไร

ปัญหานี้หากเริ่มจากการคิดในกรณีทั่วไปอาจจะยากสักหน่อย งั้นเราลองเริ่มคิดในกรณีที่เจาะจงขึ้นกันดีกว่า

กรณีที่ `K = 1`
----

ถ้าหากมีไข่แค่ใบเดียว เราคงคิดได้ไม่ยากนักว่าเราไม่มีวิธีอื่นนอกจากการทดลองโยนไข่ตั้งแต่ชั้นหนึ่ง แล้วถ้าหากไข่ไม่แตกก็นำไข่ใบเดิมขึ้นไปทดลองโยนบนชั้นสอง ชั้นสาม ชั้นสี่ ... ไปเรื่อยๆ

จนเมื่อไข่แตกที่ชั้นที่ `i` เราก็ได้คำตอบว่า ไข่ทนแรงกระแทกได้ที่ `i-1` ชั้น

ด้วยกลยุทธ์นี้เรารับประกันว่าเราจะได้คำตอบที่ถูกต้องแน่นอน แต่ถ้าหากไข่นั้นแข็งแรงมาก เราอาจจะต้องโยนไข่จากทุกชั้น นั่นคือเรามีโอกาสที่จะต้องขึ้นตึกไปโยนไข่ทั้งหมดถึง `N` ครั้ง

แปลว่า Big-O ของจำนวนครั้งในการเดินขึ้นตึกคือ $$ O(N) $$

ทำให้ดีกว่านี้ได้ไหม?
----

ในกรณีไข่ใบเดียว ถ้าเราพยายามขึ้นตึกให้น้อยครั้งลง เช่น ข้ามชั้นบางชั้นไปโดยไม่ทดลองโยน เราจะไม่สามารถรับประกันได้ว่าจะได้คำตอบที่ถูกต้องทุกครั้ง 

เช่นถ้าหากเราโยนจากชั้นหนึ่งแล้วไข่ไม่แตก แล้วครั้งต่อไปเราลองโยนที่ชั้นสาม ถ้าไม่แตกก็โชคดีไป แต่ถ้าไข่แตกขึ้นมา เราจะไม่สามารถหาคำตอบได้เลยว่าไข่ทนแรงกระแทกจากชั้นสองได้โดยไม่แตกหรือเปล่า

กรณีที่ `K = 2`
----

ถ้าเรามีไข่เพิ่มขึ้นอีกใบ เราจะทำให้ดีขึ้นได้มากแค่ไหน? แน่นอนว่าด้วยไข่ใบแรก เราสามารถข้ามการทดลองโยนไข่จากชั้นบางชั้นได้

ถ้าหากเราโยนชั้นเว้นชั้น นั่นคือโยนไข่จากชั้น `2,4,6,...` จนกระทั่งไข่แตกที่ชั้นที่ `i` เราจึงนำไข่ใบที่สองมาทดลองโยนที่ชั้นที่ `i-1` เพื่อดูว่าไข่ทนแรงกระแทกที่ชั้น `i-1` ได้หรือเปล่า

ด้วยกลยุทธ์นี้เราจะต้องขึ้นตึกเป็นจำนวนครั้งเพียงแค่ไม่เกิน $$ \frac{N}{2} + 1 $$ ครั้งเท่านั้น
ซึ่งก็ดูเป็นวิธีที่ดี แต่ถ้าหากเราวิเคราะห์ Big-O จะพบว่าจำนวนครั้งในการเดินขึ้นตึกก็ยังคงเป็น $$ O(N) $$ อยู่ดี

หากเราลองพยายามทำให้ดีขึ้น เช่นข้ามการโยนทีละสองชั้น นั่นคือโยนไข่ใบแรกที่ชั้น `3,6,9,...` 
จนกระทั่งไข่แตกที่ชั้นที่ `i` เราจึงนำไข่ใบที่สองมาทดลองโยนที่ชั้นที่ `i-2` และ `i-1` เพื่อดูว่าไข่ทนแรงกระแทกที่ชั้น `i-2` หรือ `i-1` ได้หรือเปล่า

จะเห็นว่าจำนวนครั้งมากที่สุดเหลือเพียง $$ \frac(N){3} + 2 $$ ซึ่งแม้ว่า Big-O จะไม่ดีขึ้นแต่จำนวนครั้งก็ลดลงอย่างเห็นได้ชัด เนื่องจากด้วยการที่เพิ่มจำนวนครั้งการโยนไข่ใบที่สองเพียงหนึ่งครั้ง เราสามารถลดจำนวนครั้งการโยนไข่ใบแรกจาก $$ \frac{N}{2} $$ เหลือเพียง $$ \frac{N}{3} $$

เมื่อคิดได้แบบนี้ เราก็สามารถทำการลดจำนวนครั้งที่ต้องโยนไข่ใบแรกลงให้เหลือเพียงแค่จำนวนคงที่ได้
นั่นคือแทนที่จะข้ามชั้นเป็นค่าคงที่ เราก็ข้ามชั้นด้วยจำนวนที่ขึ้นกับค่า `N` เช่น หากเราเลือกข้ามทีละ $$ \frac{N}{2} $$ ชั้น แปลว่าเราจะโยนไข่ใบแรกแค่ 2 ครั้งเท่านั้น

แต่ปรากฎว่า เมื่อไข่ใบแรกแตกไป เราจะเหลือไข่เพียงแค่หนึ่งใบกับจำนวนช่วงของชั้นที่ต้องโยนทดสอบอีก $$ \frac{N}{2} $$ ชั้น 
และเราก็ไม่มีวิธีโยนที่ดีไปกว่าการไล่โยนทีละชั้น ทำให้จำนวนครั้งที่ต้องโยนอาจจะมากถึง $$ \frac{N}{\frac{N}{2}} + \frac{N}{2} = 2 + \frac{N}{2} $$

จะเห็นได้ว่าเมื่อเราพยายามลดจำนวนครั้งของการโยนไข่ใบใดใบหนึ่ง จำนวนครั้งของอีกใบก็จะเพิ่มขึ้นเสมอ และการคำนวณ Big-O ก็มักจะขึ้นกับจำนวนครั้งการโยนของไข่ใบที่ต้องโยนมากกว่า

นั่นคือด้วยไข่ใบแรกหากเราจะข้ามการโยนเป็นจำนวน `s` ชั้น นั่นคือโยนไข่ที่ชั้น `s,2s,3s,...` เป็นจำนวนไม่เกิน $$ \frac{N}{s} $$ ครั้ง และเมื่อไข่ใบแรกแตก เราจะต้องโยนไข่ใบที่สองอีกเป็นจพนวน `s` ครั้ง

ดังนั้นเราจึงควรจะทำให้จำนวนครั้งการโยนของไข่ทั้งสองใบนั้นเท่ากัน เพื่อให้ได้ Big-o ดีที่สุด นั่นคือ

$$ \begin{align}
    s   &= \frac{N}{s}
    s^2 &= N
    s   &= \sqrt{N}
\end{align} $$

นั่นคือหากตึกมีจำนวน `N` ชั้นเราจะข้ามจำนวนชั้นเท่ากับรากที่สองของ `N` เช่นหากตึกมีจำนวน 100 ชั้น ด้วยไข่ใบแรกเราจะโยนไข่ที่ชั้น
`10,20,30,...` ซึ่งจะโยนไม่เกิน 10 ครั้งและด้วยไข่ใบที่สอง เราก็จะเหลือจำนวนชั้นให้ไล่โยนไม่เกิน 10 ครั้งเช่นกัน

และเมื่อเราวิเคราะห์ Big-O ก็จะได้ว่าจำนวนครั้งการโยนไม่เกิน $$ O(\sqrt{N}) $$

ทำให้ดีกว่านี้ได้ไหม?
----
ทั้งหมดที่เรากล่าวมา เราตั้งเงื่อนไขโดยไม่รู้ตัวว่าจำนวนชั้นที่เราข้ามการโยนด้วยไข่ใบแรกนั้นเท่ากันทุกครั้ง
แต่ถ้าหากเรากระโดดข้ามด้วยจำนวนชั้นที่ไม่เท่ากัน เราจะทำให้  Big-O ดีขึ้นได้ไหม?

การจะตอบคำถามนี้เราจะใช้ข้อเท็จจริงที่เรารู้แล้วว่า
- ถ้าหากเหลือไข่เพียงใบเดียว เราไม่มีวิธีอื่นที่ดีไปกว่าการไล่โยนทุกชั้น
- Big-O จะขึ้นกับจำนวนครั้งการโยนของไข่ใบที่โยนมากครั้งกว่า

จากความจริงทั้งสองข้อ แปลว่าถ้าหากเราต้องการทำให้ดีกว่า $$ O(\sqrt{N}) $$ จำนวนชั้นของช่วงที่เหลือจากการแบ่ง(ข้ามการโยน)ด้วยไข่ใบแรกนั้น ต้องไม่เกิน $$ O(\sqrt{N}) $$

ซึ่งการที่เราจะแบ่ง `N` ออกเป็นช่วงๆ โดยที่แต่ละช่าวงนั้นไม่เกิน $$ O(\sqrt{N}) $$ แปลว่าเราจะได้จำนวนช่วง "อย่างน้อย" $$ O(\sqrt{N}) $$ ช่วง

และการจะแบ่งเพื่อเพิ่มจำนวนช่วงนั้น เราจำเป็นต้องโยนไข่อย่างน้อยหนึ่งครั้ง ต่อการเพิ่มช่วงหนึ่งช่วง

หมายความว่าหากจะให้โยนไข่ใบที่สองไม่เกิน $$ O(\sqrt{N}) $$ ครั้ง เราจะต้องโยนไข่ใบแรกอย่างน้อย $$ O(\sqrt{N}) $$ ครั้ง

ด้วยเหตุผลคล้ายๆกันหากจะให้โยนไข่ใบแรกไม่เกิน $$ O(\sqrt{N}) $$ ครั้ง เราจะต้องโยนไข่ใบที่สองอย่างน้อย $$ O(\sqrt{N}) $$ ครั้งเช่นกัน

หมายความว่าสำหรับไข่สองใบนั้น $$ O(\sqrt{N}) $$ เป็น Big-O ที่ดีที่สุดแล้ว

สำหรับตอนหน้าเราจะตอบคำถามต่อไปนี้
- กรณีไข่ `K` ใบใดๆจะมีกลยุทธ์การโยนอย่างไร และ Big-O เป็นอย่างไร
- การเพิ่มจำนวนไข่นั้นจะทำให้ Big-O ลดลงเสมอไปหรือไม่
- หากเรามีไข่ไม่จำกัด วิธีในการโยนที่ดีที่สุดเป็นอย่างไร

To be continued...
